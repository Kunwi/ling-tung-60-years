# 第五章 牧畜

生利之業。機器之外。人力爲多。而人力又不如因地制宜之事半而功倍。例如潮屬各縣。固有山多而不宜於穀者。然絕無不宜於草木。嶺東產材。其重要者旣詳於前章。至草類爲馬、牛、羊常食之品。到處多有。特因氣候關係。馬羊之畜不盛。若牛則爲普通重要家畜。農家者流。多數畜養之。以助耕耨[^46]。以食料用草之供給甚豐富故也。潮屬所畜之牛。向分黃牛水牛飼牛三種。黃牛宜於耕種及食用。水牛體大。專供田畝墾種之用。飼牛則比較的爲少畜。查黃牛一頭之價。由二十元至六十元，水牛則三十元至七十元不等。此項養畜。每年皮革輸出之額。爲數不過二萬餘両。角骨之輸出尤少。以土人用爲肥田料者多也。工藝不精。製器之材。乃淪於土壤。而不知顧惜。可慨也夫。雞、豚、狗、彘、鵝、鴨等類。最易滋育。高州、廉州、瓊州之人。視爲生產正業。故數少則自用。不待外求。數多則轉銷遠方。藉以營獲。嶺東之人。則視此項畜產。爲家居副業。自用尙慮不足。不知家畜家禽爲食品所不能缺。其積糞又可肥田。且子母生利。獲益尤大。此而不圖。吾恐更無有易於此者。願吾鄕人。勿以其小而忽之。更勿以目前輸出二十萬両之鮮咸蛋。與五萬両之羽毛而自足。則幸事也。查豚價一頭。現在可值十元至四十元。山羊則七八元至二十元。鴨一斤約三角。鵝一斤四五角。雞一斤四角左右。狗一頭值二三元。貓由三四毫至一元不等。以此項市價。與廣州比。家禽家畜不發達之原因。固由人民習慣不事牧畜所致。然當局無啓迪獎誘。與獸疫之預防。及取締等措施。亦阻礙之繇。竊後此有地方責者。三致意焉。

[^46]: 耕田除草。亦泛指耕种。
