# 第十一節 山林竹林

從來山林。祗有伐探。未聞有培植林木。故年來產業有毎况愈下之勢。吾人猶不覺其缺乏者。因地勢氣候暖和。當冬季之際。既絕無用之充暖房之燃料。而建築房舍。又多用土砂石灰磚牆。柴木僅供爨事之用。所需不多也。山林竹林。則惠州府及嘉應州兩屬較多。潮屬則以大埔、豐順、惠來三縣爲多。汕頭及附近各地之建築用材木。與廚房用之柴炭。則由嘉屬及大埔之杉材及各種雜柴供之。由韓江上游下至意溪爲集散之所。竹林之盛。以嶺東論。當首推大埔之高陂。上自宋翁坑下至黃竹居。沿河一帶。四十餘里。產菉竹為最多。相傳有伐不盡高陂竹之謠。可見年有二三百萬元之出息。亦非全虛。所有竹產除搭棚及建築與製紙用外。興寧之製扇。潮州之編成各種器具用品。且為移輸出品之一。閩屬上杭所產之竹。則多用爲製紙原料。製品之經汕頭出口者。為數甚鉅。而吾潮自木排捐竹排捐起。山林竹林風景更不如前此之盛。有地方之責者。務宜斟酌損益也。
