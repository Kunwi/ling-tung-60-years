# 第六章 汕頭近海之漁業

汕頭港近海之漁業。久爲外人所注意。前數年英日兩國且購二十五六噸之小火船。在沿岸撈漁。雖以撈獲不多。得不償失而止。然兩國有志之士。對於此間渔業。旣各有完密之調查。則他日捲土重來。殆爲必不可免之事。而潮人生居此土。對於年可獲利至一二百萬元之有望事業。竟酣嬉醉夢。視若無睹。寧非可怪之甚者耶。夫漁業之經營。不特發展經濟之良機。其於國際間之關係。亦爲密切。萬一庖人不治。外人不憚爲尸祝之代。[^47]則大好權利。將隨波以俱逝。何險如之。現聞大埔人何君卓麟向其族人集貲十餘萬元。從事組織公司。專營漁業。已向台灣某公司定裝漁船三艘。開行有期。此後南海、汕頭灣内之漁業前途。或者尙有一線光明之希望也。

查汕頭港爲漁業上最好之位置。港內風平浪靜。大小渔船。俱可灣泊。且其消費地之汕頭、潮安、菴埠、揭陽等。亦皆爲貿易繁盛之區。將來若圖火油發動機船。漁業之發展。實爲首屈一指之漁業根據地也。現在汕頭本市內發賣之鮮魚雖多。由灣內多少之漁船運來。然大多數俱由附近海山、柘林、馬窖、達濠、海門等之漁業村所供給。市內有漁店十七間。海味店十一間。淡水魚店六間。總計每年之貿易額。約二百萬元。魚之種類。則有鯛絲、燃鯛、金頭、黑鯛、黃花魚、大刀魚、豐留、烏賊、鰹、鰈、鯖、鰻、沙魚、鮪、河豚、車蝦、龍蝦、小蝦、蛤、蟹、蜆、海蜇、牡蠣及其他各種魚介類等。前項海產。多銷於當地各市。由汕頭坐小火輪至潮陽縣。到處見漁父坐小舟飄海波中。用長網或四手網。從事撈魚。離潮陽一里許。有小市場名南塘者。其附近地方。實爲𩸩松魚之養殖場。由此再過一里許。則爲海門。約有居民三萬。城之西方。有一漁村。人口約二千。皆以捕魚爲業。其撈魚之用具。多爲二艘曳、打網、卷網、長網等。所得之魚。即運汕頭潮陽。若移送不及時。則製成魚脯。逐漸運出。由潮陽至海門之途中。隨地可見擔送魚脯之人。海門附近之漁業。以舊曆六七月為最盛。

達濠：達濠本爲最寂寞之地。其民全恃漁業爲生活。計該處所出。除普通之魚外。以烏賊及蟹爲最有名。此地與馬窖相近。其捕魚皆用二艘曳打賴網魚船。聞有二百隻以上之多。據此地之捕魚者言。用二艘打賴網每年獲得之魚價額約千元。

澄海城及南澳島：澄海位於汕頭之東北。其北為海山島。南澳島。由汕頭至澄海既有汕漳輕便車開行。由汕頭至宮口。乘汽船約航行弍小時可達海山。海山本島內有十八村落。地多產鹽及石灰。製石灰之方法。則與海門附近同。多燒蠔殼[^48]而成。鹽田則在海山之兩側。爲日晒法之純白鹽也。海山村撈魚之長網。分爲弍列。一列則設十個。是常所見者。海水至本島之北面漸淤淺。

東里港：東里港一地。養蠣之業極盛。其港之兩側。為一廣漠無人之海坦地。故甲殼類及牡蠣之養殖甚多。蠣之附着床爲石塊。東里位於韓江支流之畔。故爲海陸交通最便利地。民船常灣泊於此。由東里至潮安、黃岡、橫隴、急水、澄海。日有數艘之火水發動機船來往。人口約四千。居達濠、南澳兩埠之次。實漁業之一根據地。由此行約一時到柘林。

柘林：柘林漁業不亞於南澳。有漁船四五十隻，碇泊於此，人口號稱一萬，實則三四千而已。漁民約一千人。其所用之漁具。亦係弍艘曳打賴網。漁獲物夏季多堯仔魚、青皮、鳗、𣲩浪。冬春之季。多黃花魚。漁夫以其所捕獲者。製成乾魚鹹魚。或經一次煮沸之熟魚。然後送達汕頭魚店賣却。大約收益之數。約可得十分之三。

南澳：南澳本分四澳：曰深澳、曰隆澳、曰雲澳、曰南澳。民國紀元復改設新縣。人口約六萬。業漁者萬人。全島幾以撈魚爲活。漁業最多之地爲雲澳。有打〇船三十餘艘。（每艘聯合四十餘隻魚船而成）縣署則在深澳。打〇渔船亦不少。漁獲物則以黃花魚爲最多。本縣之主要漁業為馬膠、綠魚、𩹰魚、鰨魚、黃花魚、鰵魚、鰣魚、比目魚等。馬膠綠魚俱體長而尾鰭小。馬膠無鱗。綠魚鱗白而身扁。然多骨。𩹰魚最珍重。鰨魚體圓而形大。且有細鱗。鰌魚體柔軟。頭部及尾柄俱尖小。而味特鮮。較之日本舶來物勝之何止十倍。捕魚時漁夫用帆船離海岸二十華里內外之近海撈魚。撈魚法或名爲連法捕魚。一船有七八漁夫。潮漲時則將網投入。潮退後則曳上之。撈魚期由三月至六月爲最盛。七月以後極少。漁獲物為鮮魚或熟魚（即經一度用鹽水煮熟者）多送往縣屬各地發賣。年可獲利二十萬元。黃花魚、鰵魚俱為頭部大而尾鰭小之魚也。黃花魚之體爲黃色，鰵魚之體爲紅色。其腹部有膠。將各魚之膠分别製成鰵膠黃花膠。送市場發賣。價極貴。以鰵膠爲尤甚。此等魚類之魚場。爲離海岸二三十華里之海面。風平浪靜時。漁獲物之額最多。打〇船之捕魚。用大形漁船二艘。繞以四十餘隻之〇子〇。環接成圓形。最壯觀瞻。撈魚期以八九十月爲最旺。四五月時則衰退矣。凡撈得之魚。先取出其膠質。春夏之間以天熱故。醃製者多。秋冬兩季則多晒乾。此外以鮮魚供給市場者。亦所在多有。魚之消費地。以潮安、汕頭爲最。計一年消費之額。約在三十萬元以上。漁具除上所述外。有用竹排蝦棕等物。澄海之下井鄉、華塢地方。養殖紅蝦最盛。其餌料則以飯和糖混用之。亦有將小蝦切碎投之者。此外則烏魚、𩸩魚、鰱魚等之養殖亦極盛。（此類皆置於塘沼中養之，名爲淡水魚）𧊽蝢類則蠣之外。有蚶、蛤、〇、紅肉等。在大井、大場、大港等鄕之海濱。養殖最多。海陸豐則盛養蚶。其魚種（苗）貝種（苗）不特足供韓江上流諸地。即遠至台灣、南洋各處亦以時節分途運往。去南洋、台灣等之船中。或艙面上有人將油紙羅不斷的搖擺者。即爲運送魚種之人。以搖動畜魚之水。多使空氣溶入其中。蓋非如此。慮魚種不活也。茲將最近四年之海關報告輸出數量及價額。分别列第三十三表如下。

| 鮮魚         | 鯨         | 其他魚介類   | 乾蝦         | 乾/鹹魚        | 鰌魚           | 蛤子蛤蠣       | 魚類   |            |
|--------------|------------|--------------|--------------|----------------|----------------|----------------|--------|------------|
|              |            |              |              |                |                |                | 數值   | 年份       |
|   缺           | 九七二     | 二，〇八五   | 二二三       | 七，七九五     | 三，五八六     | 三九，〇九三   | 數量擔 | 民國九年   |
|     缺         | 三，二二九 | 一四，五一七 | 八，五三六   | 七四，四九四   | 一六一，三六九 | 一〇七，四六九 | 價值両 |      ^      |
|       缺       |缺            | 一，二六八   | 六三七       | 一三，八九五   | 二，九七九     | 三三，二九四   | 數量   | 民國十年   |
|      缺        |缺            | 一〇，〇七七 | 二四，二〇一 | 九六，二六四   | 三四，〇六五   | 九二，三〇四   | 價值   |      ^      |
| 八五五       |    缺        | 一二九       | 二，〇七三   | 一七，一七一   | 一，六六二     | 二四，三四九   | 數量   | 民國十一年 |
| 八，四八八   |      缺      | 二，二〇一   | 一，四九二   | 一一三，八五九 | 八五，四三一   | 六〇，八三八   | 價值   |     ^       |
| 一，〇二四   |        缺    | 一，九二五   | 一四二       | 三，八〇七     | 一，五八三     | 三四，二四〇   | 數量   | 民國十二年 |
| 一一，二六四 |        缺    | 一七，六六八 | 三，九七六   | 一三七，〇七九 | 七七，五六七   | 八五，五九九   | 價值   |      ^      |

[^47]: 原文為“萬一庖人不職。外人不憚爲司祝之代。”似應為“萬一庖人不治。外人不憚爲尸祝之代。”
語出《莊子．逍遙遊》：「庖人雖不治庖，尸祝不越樽俎而代之矣。」也作「屍祝」。尸祝：意思是祭祀時主讀祝文的人。
https://dacidian.18dao.net/zici/%E5%B0%B8%E7%A5%9D

[^48]: 原文為亮字，似應為殼。
