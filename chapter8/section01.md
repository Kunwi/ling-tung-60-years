# 第一節    汕頭與本省及閩贛交通之關係

汕頭西北背大陸。東南臨大海。韓江之水則自北南流。揭陽江之水則自西徂東。俱得水運之便。至河道不經之地。自須循陸而行。潮嘉汀各屬陸路之狀態。均依地方而異。凡平原多者。比較的設有完備之道路。例如由汕頭至潮安、澄海兩縣。則築有石灰和沙與小石五六尺寬之混凝土路。由潮安通福建之路。則沿韓江之左右岸蜿蜒而上。均爲石砌大路。此路夾道多植松樹。陰翳便行人。第既有河可通行舟。則由此遵陸者較少。僅石下壩、峰市間。水行不便。故陸路之交通稍繁。汀州以上。舟行已盡。但步行一日之山道。可至江西之瑞金。由此而入鄱陽。再沿貢江谷地至於會昌、贛州。由贛州至龍泉、永寧、蓮花進湖南株洲及長沙。再經寧鄉、益陽終於常德。與四川之重慶線。及沙市興義線相會。其往梅縣及興寧地方之道路。則由三河壩沿河而上。此路水行旣便。故陸路之交通反稀。但自梅縣至興寧水路。稍嫌迂迴。如遇水淺期間。逆行須三日始達。由陸路經南口。則交通又極繁盛。然山道崎嶇。頗不易行。在外經商之興寧及梅縣人。於冬季囘家之時。往往由汕頭西行至揭陽。自揭陽至寮煎。又由寮煎達畲坑以抵梅縣、興寧。但揭陽、寮煎間。路雖平坦。而自寮煎至畲坑為途八十里。則均山岳重疊。羊腸險仄。轎輿幾不可通。惟畲坑至興寧或梅縣之路。則無論水陸。一日可達。由畲坑經梅縣、興寧、和平。亦可至江西之尋鄔、安遠、定南、龍南以達贛州。若溯贛江而上。則可抵南昌出長江。由畲坑入龍川。左折南行爲潮州、惠州大路之會點。若由揭陽折入惠來、海豐、陸豐三縣屬。可直接逕達惠陽縣之大州。故吾國開發南部商港。汕頭實爲最好之門户。若現有鐵路加以延長。及吾粵之海岸線。亦加以敷設。則水陸交匯。四通八達。外海汽船。西南可至香港、西貢、暹羅、星加坡、歐洲。東北可至廈門、福州、臺灣、上海及天津、牛莊、大連。而香港、上海間之航路。又爲日本、歐美各國之樞紐。倘閩粵贛相連之各縣。與接近汕頭之各縣。所有生產事業與鐵路航運同時並擧。則汕頭後此之發達。將卜其隨年以俱增也。茲將惠潮梅及閩贛之交通路線里數劃圖表之[^55]

[^55]: 圖呢？
