# 第七節    學校衞生

民爲邦本。今日之學童即他日社會之支柱。誠不可不格外注意。言念及此。則學校衞生固應首先重視矣。查嶺東各校。所有衛生事宜。類多不加注意。而校醫之設置。亦更寥若晨星。於是保護學童之身體。增進學童之健康。其方法均付諸缺如。至可惜也。

查地方上衛生行政。固賴有特定機關。如衛生局者專司其事。然後對於各種之預防行政。治療行政。保健行政諸端。方得逐漸設備。而躋於完全之域。然學校爲社會群衆之模範者。故無論其學科上、智識上至於如何之程度。但對於衛生上苟不加以非常之注意。則他日畢業之學生。必多數受學校之影響。含有母校不良之遺傳性。當爲教師或創新校時。對於衛生上依然不加講求。從而一般學校衛生行政。必無逐漸改良或增進之希望。此其一。學校爲群衆所借鏡。群衆之意思。旣以爲學校對於衛生上。尙視爲非甚切要之圖。吾儕小民更何必庸人自擾。着意於無關緊要之事業。坐是而社會公衆衛生之前途。將亦受其影響。無復有除舊更新之气象。此其二。由是觀之。吾人苟欲謀嶺東各縣衛生之普及。與民衆對於衞生上之注意及改善計。非先使學校於衞生行政上加以充分之設備不可。此亦有責者所應急起而求實施者也。
