# 第六節    築堤與濬海

汕市最好之模範新市場。全在現堤工計劃所填築之海坦中。而市政之能否發達。亦概以此爲命脉。蓋自有此堤工。而後整頓市政之經費始有可希望。茲將築堤所需之經費。及堤成後所得新地之價值。預算如下。

（甲）填堤費

（一）自石炮台起至迥瀾橋止。堤岸全長一萬六千一百尺。計需建築費四十五萬元。

（二）如圖中新舊堤線間面積二萬三千一百七十一井。須填沙二十三萬一千七百一十井。每井一元。需費二十三萬一千七百一十元。

（三）圖中舊堤岸線內海垣面積。五萬零八百六十三井。須填沙三十五萬六千零四十一井。計費三十五萬六千零四十一元。

以上三項共需費一百零三萬七千七百五十一元。

（乙）填得地基之價值

上所填成之新地基。共得七萬四千零三十四井。除去堤岸及馬路所佔面積二萬八干七百零九井外。實得面積四萬五千三百二十五井。每井估值銀二百元。共可得銀九百零六萬五千元。

計新舊堤岸間。除堤岸馬路外。實得地基一萬二千九百七十四井。純全爲市有業產。可估得二百五十九萬四千八百元。舊堤岸線內海坦有無私產。須俟查明方能確實計算。今假定爲槪屬私產。由市政府填築填成後。除去馬路面積外。實存地基三萬二千三百五十一井。市政府得其半。可估銀三百二十三萬五千一百元。二者合計。市庫實可收得地價銀五百八十二萬九千七百元。除去填堤費一百零三萬七千七百五十一元。則甲乙相減。實得贏餘四百七十九萬二千一百四十九元。得此餘款。一面可以進行各种要政。一面即將辦理不善、不理人口之電燈、電話、自來水等公用事業收囘市有。以爲永久經費。汕市可一躍而與港滬鼎足。蓋市政之開辦經費。本極不足。僅持舊警察廳所有收入。分作廳處局八機關經費。支絀艱難。莫可言狀。只取消極計劃。尙屬缺乏過甚。原擬照廣州市成例請省政府撥助。而省庫空虛。又無可撥。故前廳長任內即案准將堤工歸職廳辦理。以一事權。而兼謀市政之發達。正在積極進行。適遇八二風災。市庫收入一時涸絕。不得已至將處局裁併。事遂中輟。市長到任即汲汲注意將王前廳長任内一切規劃繼續進行。促工務科將全市工務計劃全圖測繪。印刷完竣。即擬呈報存案。逐漸着手辦理。忽奉徐前省長令將堤工局恢復。劃爲獨立機關。委設督辦專任其事。脫離職廳範圍。此與市政進行不獨有所抵觸。且大受打擊。永無發展希望。職廳無米爲炊。幾成坐糜公帑之空閒機關矣。

市塲已新。濬海更不容緩。查汕頭媽嶼港口淤淺多碓。連年輪船相繼遇險。均在此處。且船身稍大噸位稍加。即不能入口。故歐美各國大輪船起卸貨物。均須由香港駁運。至爲不便。市長到任因通各國言語。各領事均極協洽。群趨商濬海事。願極力相助。現正與計議。擬將海口濬深。俾載重二萬噸以內之輪船。可自由進出。起落貨物。以免轉駁之勞費。於促進商務。發展商埠。均有莫大之關係。

以上計劃皆爲改造汕市工務上最急切之計劃。伏乞鈞座察核存案。俯賜指示。俾得遵循。實爲公便。

附呈省長文

爲呈請立案事。竊職廳成立經年。雖市政進行。經緯萬端。莫不欲次第實施。然改造全市規模。自非兼顧統籌。實不足以歸整齊。而昭劃一。職廳前市長有見及此。正飭廳轄工務局從事規劃間。忽遭去年八二奇災。市庫受其影響。以至廳轄各局亦因乏款維持。多數暫事收束裁併。於是前項規劃亦遂中輟於無形。市長接任。以爲欲更新汕市庶政。非將此項具體計劃。從速規定宣布。不特辦事諸多煩難。即市民因不洞悉內容。亦有莫所適從之慨。查市政最要之點。奚如劃定區域。開闢馬路。取締建築。縮寛街道諸端。譬猶舉綱者必先提綱。而振衣者必先挈領。綱既舉而目斯張。領既挈而衣斯整。茲將此中規劃概畧。為我鈞長瀝陳之。汕市居民商店混雜無藝。不特工商之地點不良。即市民家屋亦陋。於是生產分配之地區。衞生審美之風俗。均不能不有待於設備與改良。市長以爲倘不相度情形。將劃全市爲工業、商業、住宅、行政、遊園等區。則各區之分劃。既屬無定。因而各個事業之演進。因地勢毫不適宜之故。恐他日遂至全無發展之機。此關於劃區之方法。不能不先定者一。汕市街道狹窄。路線迂迴。不特形式不佳。抑且交通不便。且水陸之連絡。旣形切斷。坐致運輸困難。商業亦停滞非常。市長以爲苟不於此從長擘劃。確定馬路路線。與其寬度。則誠無以除宿弊。而建新規。查各國都市馬路。其橫面寛度。有及一百尺者。有及八十尺者。有四十至六十尺者。然莫不先以某點爲中心。然後取放射式或格子形使達於各區。而互相連貫。汕市街道。現正在改良期間。不能不參酌各國最新規模。以資模範。此關於闢路之方法。不能不先定者二。商店民居其從前建築時。旣無管理機關。於是市民均秉舊時不良之習慣。爲固陋就簡之經營。馴致地震風災坍塌。損失至不可以數計。良由工程不固。取締無人。至生種種危險。苟不懲前毖後。先事綢繆。將何以奠安寧。而保民命。此關於取締建築方法。不能不先定者三。舊時街道。其非在馬路開闢中者。糞穢湫隘。什比喧闐[^1]。不特大礙衛生。抑且火災可慮。故爲利便往來。防患未然起見。雖不能一律令之拆[^2]卸。致居民受重大之損失。然遇新建或修葺之房屋。同時勘定其縮入之尺數。以保留街道達一定之寛度。則誠為現在不能或緩之圖。此關於縮寬街道之方法。不能不先定者四。凡此四端。均爲具體規模。苟既籌畫周全。則其餘附屬問題。自可迎刃而解。市長用將全部計畫設定。繕具改造汕市工務計畫書一冊。附繪詳圖。理合備文連仝書圖。呈請察核備案。伏乞指示抵遵。俾便從速宣布週知。實爲公便。謹呈廣東省長廖

附呈改造汕頭市工務計劃書一冊、圖一張

汕頭市市長蕭冠英 五月十日

[^1]: 意指喧譁，熱鬧

見https://www.zdic.net/hans/%E5%96%A7%E9%98%97

[^2]: 原文為折，似應為拆。
