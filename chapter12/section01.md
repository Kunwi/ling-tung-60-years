# 第一節    緖論

汕頭地居温帶热帶之交。氣候溫和。爲南北水陸交通之要衝。吾粵東方之屏蔽。物產豐富。人民繁庶。較之滬港實不多讓。誠天然通商之良港。近十年來雖迭受天災人禍之打擊。而地方仍有突飛猛進之象。使加以新建設。將來必為吾國南部商業之中樞。潮汕市成立。原未經國家之規劃。故一切均無所設施。所謂市政。向未夢見。水陸不聯絡。街衢太湫溢[^1]。人口之密集。水道之淤塞。建築之危險。種種不合。求之世界各都市。殆無此惡劣。倘仍前放任。或取消極政策。則其生也自然而生。而其滅也亦自然而滅。縱不經風災地震。亦必如物體緩漫酸化。終歸消滅。不過時間之久暫問題而已。市長懲前毖後[^2]。感念共同生活之必要。與文明進化之緊迫。對於汕市之根本改造。認爲刻不容緩之圖。蓋爲將來工商業與國民經濟之健全發達計。不得不然也。惟是事業重大。經費浩繁。非得政府之補助。與地方紳民之協力。各具决心。積極規劃。以促進行。必不能達於完美之域。爲吾國歷史上留一勝績。外交表示進步。此改造計劃之所由設也。

[^1]: 常寫為“湫隘”，表示低下狹小。

見https://www.zdic.net/hant/%E6%B9%AB%E9%9A%98

[^2]: 原文為懲前瑟後，似應為懲前毖後。表示惩处以前的过错,戒慎今后再犯。

見https://www.zdic.net/hans/%E6%83%A9%E5%89%8D%E6%AF%96%E5%90%8E