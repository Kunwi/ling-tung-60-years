# 第八節    紙之買賣方法

閩產之紙。除以一部移往廈門、福州外。大部分則在上杭集散。由上杭用民船載至潮安。然後轉汕頭分銷。故比較上杭、潮安紙行為多。汕商由潮安買取時。其交易之法。訂定貨到後一個月交銀。或於毎個月中逐漸互交貨銀四五成。紙行之小者。約訂各節季清還為多。由汕頭賣往各港之紙。則以貨到各該地後方向其經理之支店支取貨貲。吾述至此。曾記三年前有日本國人以僞造某銀行之匯票。至大埔買紙。內地之人。向少直接與外人交易。又判斷力不强。不能辨人票之眞僞。衹慕其人爲外人。且其銀行名號之大。貿然以貨與人。毫不考慮。幸至汕卽發覺。官廳與團體群爲不平。經多少之交涉。始克將貨交囘。賠禮了事。人心險詐。自古爲然。况非我族類。素未謀面者乎。願國人以後對外貿易。三致意焉。

