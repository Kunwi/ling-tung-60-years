# 第十一節 麻織物之種類及買賣方法

麻織物因漂白及織法之不同。而生出許多種類。其中以苧製品爲最優。本地人稱之爲夏布。每丈之價由三四元至八九元不等。麻製品之下等者。每丈由四角賣至八九角。苧製品之下等者。每丈由七八角賣至上等品之三四元。苧製之劣等品。多爲蚊帳之用。其優良者。則如純白之薄絹。適于夏日之穿著。苧製品類甚夥。產業亦旺。麻製者價格較廉。普通人及工人間。有用為製夏服之料者。若上等之苧。品質旣精良。價亦昂貴。非上流家庭。不易購用服御也。

麻織物爲內外人民所喜用[^1]。其買賣之法。隨地而異。本地及其附近人民之購用。多由各布疋店。派人至產地採買。移輸出品則由產地之布疋商。自行處理。在揭陽營做移輸出業者。不下二十餘家之多。汕頭商店不過爲之代報關稅。及經理船隻載運而已。凡需要最多之地。屈指首推高麗。潮人多派[^2]人至上海經理。或將貨委託代理商號。由上海江海關領復出口之四個月期執照。將貨運至東海關轉口至仁川上岸輸出。惟聞日本現注意於阻止此品之輸入。不知有保護貿易責任之政府。及業此者。將何術以善其後也。

[^1]: 原文為州，似應為用

[^2]: 原文為泒，似為派字

