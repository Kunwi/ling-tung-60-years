# 序

自英法聯軍戰敗中國。締結天津條約。增開汕頭爲通商口岸。而我嶺東人民席捲於帝國主義之下。爲其經濟政策所侵畧。敲骨吸髓。任人剝削。呑聲忍氣無可告訴者。六十七年於今矣。

然潮梅十有五縣。人口繁盛。物產豐富。內據韓江可達閩赣。外接南海。交通港滬。汕頭爲其總匯。殆南方獨一之良港。惟以南京條約。斷送關稅自主權。對於入口貨物。不能自由増加稅率。以爲內國工業之保護。國庫收入亦受制限。此則國計民生之所以日就凋敝。即有人焉提倡國貨。挽囘利權。亦以政府無權保護。不足爲侵畧之抵禦。况其所受侵畧與損害。究至如何程度。向無調查統計。詳確紀載。可資考証。以圖補救。宜乎舉國夢夢。被壓迫而不自知。知亦無法以自拔。蓋不獨外交之失敗矣。亦內政之廢弛也。

十二年春菊魂吾弟。出長汕頭市政。振作有爲。不遺餘力。尤汲汲於經濟實業各種情况之調查。以求其興廢之由。消長之故。俾作施設改革之根據。顧其識見爲何如。豈料政局生變。未竟厥志。竊爲之惜。茲菊魂褎集存稿。以政治經濟統計各種學術上之眼光。編次成書。名曰六十年來之嶺東紀畧。將以付印。丐序於余。正吾黨主張廢除不平等條約。舉國贊助。輿論協同。而是書叙述貿易金融海關航運諸端所受侵畧之損失。慨乎言之。若有餘慟。適足應此時勢之要求。尤獲我心。

今世界弱小民族。群起打倒帝國主義。廢除不平等條約。又爲國民革命惟一使命。排除經濟侵畧。提倡工業發達。將如何促其最短期間實現乎。惟視國人之决心何如耳。余願與菊魂自勵勵人交相勉焉。

**中華民國十四年五月鄒魯序於國立廣東大學**