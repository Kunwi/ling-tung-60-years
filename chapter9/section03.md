# 第三節    移民之情形

 潮梅地窄人稠。内地耕稼營商兩途實不足以容納衆多之人類。且自汕島開港以後。交通利便。從而物價高騰。生活之程度日艱。因之經濟之壓迫日甚。貧民窮一日之力。所得僅足以贍其個人之一身。而家庭之賴以為活者。實無術足以兼顧。坐是不能不遠渡重洋。別求謀生之路。此中凡能自籌川資者無論矣。否則由各地之水客（俗謂定時來往內地，外洋帶銀錢歸來，帶居民外出之人爲水客。又名客頭。其偷行誘販人口之人則名爲猪仔頭。雖有禁令，仍未稍戢[^1]，可慨也）於每季分向各地募集移民。以時送汕。候船出發。苟移民而無船票費。則由水客担任。其法由水客自己解囊者有之。由輪船代理公司按數墊支者有之。一經該船到達目的地後。可直接向訂用華工之契約主取還本利。契約主則於各勞工之工值内扣出薪資。分期攤還。而代理船公司對於水客。向有定例之酬勞費。此嶺東移民出口時之情形也。汕頭此項專司移民之客棧。各縣籍多有之。凡同籍之移民。多歸同籍之客棧。以籍貫旣同。招徠自易也。而客棧亦常與水客聯絡。（大多數客棧係由水客間湊成者）移民之食宿費及零用錢。則多借自水客之手。或按季節歸還。或依定期還清。向由各人自决。各移民於食宿費外。船票之購用。日用品之供給。皆甚便利。其購用船票。則又因各公司間向有立約可延期交銀。故得以廉價買入。而賺二三成之手續費。對於借貸尤貪高利率利息。至輸出之各種雜貨。則更盡用手段。以圖其利益。在汕現有之客棧。有五六十家。英商德記、德商元興（歐戰時因我國加入戰團，該行遂停止營業）兩行。則設於五十餘年前。專事移民之運送。當以資金借與客棧水客。俾其吸集移民。倘遇多數移民需專用汽船時。博利尤厚。近年以來。太古及怡和等英國汽船。與吾國及暹羅、日本等之各汽船公司。航行暹羅、新加坡間者。因爭攬客貨。故競爭甚烈。

[^1]: 戢：止，停止。
參見https://www.zdic.net/hant/%E6%88%A2