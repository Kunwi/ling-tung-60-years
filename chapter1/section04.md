# 第四節    嶺東方面之移輸出品狀况

（一）紙

閩屬上杭、汀州、連城、永定及韓江流域製造之紙。每年運來汕頭向通商口岸及台灣、香港、南洋、暹羅、安南等出口者。年額三四百萬両之巨。潮海關將出口之紙分爲一二三等。台灣之基隆關則分白唐紙粗唐紙二種。此種紙之原料。全取於韓江閩江流域之竹。其製成之紙。除運往福州等地行銷外。槪由汕頭出口。輸出額之最多者爲燒香拜神掃墓等用之三等紙。其次為一等紙。又次爲二等紙也。一等紙品質最佳。商家帳簿書柬印書及包裹物品等多用之。二等紙品質粗雜。除包装用之外。則供吸煙點火之用。此等紙類俱墨守舊法。不事改良。未用最新之機器。從事製造。以投合外國人之嗜好。致不能銷行歐美。而此項貿易除三分之一運赴香港、新加坡、暹羅、台灣供吾僑民之用外。其餘三分之二。以少數移往各口岸。雖北部諸省之銷額較多。要亦祇供本國人之需要。非對外交易之比也。韓江上流出賣之紙。由其產地用船載至峰市。由峰市肩挑至石上[^1]。再由石上用船裝運潮安或汕頭。故潮安峰市間紙行甚多也。各地所產之竹。除製紙外。各種器具之製造亦多輸出。外國紙之輸入者。以德瑞二國之新聞用紙爲最多。印名片等紙次之。但自歐戰發生至今。汕頭方面之新聞紙等。改由日本輸入者亦不少。大約年額當在十萬両內外也。

（二）陶磁器

陶磁器之輸出額。年約三百萬両。與紙，夏布三種爲汕頭之四大輸出品。陶磁器之製造地。以潮安屬之楓溪。及大埔屬之高陂爲最盛。白侯[^2]次之。興寧縣又次之。高陂、楓溪兩處之人民。幾全部以製造陶磁器爲業。其製品之種類。分碗，盤，小皿，茶壺，痰壺，筆架筒，花瓶，湯杯，灰皿，燈台及其他家常用品裝飾品等類。此項出品以高陂製者爲最佳。楓溪次之。興寧地方所出者多爲素燒。最爲粗糙。其最精巧者亦未及九江燒也。潮屬瓷器除供地方及附近各縣需用外。全部輸出安南、暹羅、海峽殖民地、台灣等地。沿海各省則移往殊少。查陶磁器所用之原料。悉取之於各該地之粘土及白色之石塊。生產費極廉。嶺東方面雖有賣九江燒。其移入額不過一二萬両。日本及香港輸入之洋皿。亦不過一萬両左右。

（三）菸類

菸類亦爲汕頭輸出品之大宗。年額常超過百萬両以上。大部由永定縣運來。自潮安集散外。大埔、潮安、潮陽、揭陽等縣亦有微量出產品。菸類中輸出額之最多者。爲刨製之水煙。皆運往香港南洋及沿岸各省。菸葉之向台灣輸出者。年四五千擔。煙業之製品。取材於上述各縣自產者外。年中復由瓊州移入者二三萬擔。蓋因永定各縣之栽培及製造。恒視此爲主要產業之一種。故不惜從外移入以資製造也。製造水煙等之鉋。除由平遠、蕉嶺兩縣供給外。日本輸入者數亦不少。自國內外紙捲煙之業浡興。土煙之銷場。遂日形衰退。查捲煙當民國四年輸入時。本國品僅值一萬六千両。外國品則超過三十萬両。九年度本國品爲十萬両。外國品爲十一萬両。總觀五年間菸類一項。既有三倍之增加。則亦可知。此方人士。不惜以有用之金錢。消耗於無用之地矣。向來外國品之輸入。以英美煙公司之三炮台[^3]及大炮台爲多。近以南洋兄弟煙草公司所製各種香煙極力擴拓銷路。於是國貨與洋貨遂成競爭互角之局面。雖洋貨不惜減低其價。與國貨抵抗。然吸煙者富於愛國心。且國貨之散賣零支者。随地皆有。至便工人車夫之購用。故其銷售之能力。絕不受何種之影響。紙捲煙之外。有煙葉捲成之雪茄者。每年入口之數亦三四萬両。省政府鑑於煙酒之消耗。有害身體。課貼印花稅。亦寓禁於征之意。但課稅獨不能加之於舶來品。不免加重國貨之負擔。使洋貨得以廉價暢銷於內地。此實違反保護主義之原則。而無異爲淵驅魚。爲叢驅雀也。

（四）菓實

潮屬之潮安、潮陽、揭陽、澄海、普寧以氣候地質得天獨厚。故產蔗之外。荔枝，芭蕉，芒菓，桃，梅，橘，柿，柑等之生產亦極豊。各種菓實之中。以橘柑柿爲主。橘柑之味甜美。尤爲馳名於中外。查橘柑兩種多產於潮汕鐵路沿線。尤以鸛巢[^4]爲多。每年冬初開始摘賣。約二十萬擔。值銀五六十萬両。除販賣於本地外。悉運往上海廣州香港新加坡各地。柿多產於梅縣之石坑。及大埔之白羅地方。永定、興寧間亦種之 。有老於此行生意者云。吾國所產之柿多爲澀味。除乾柿適於食用外。生柿多不堪入口。在石坑產者其味甚美。不特生柿適於食用。而大部分之乾柿。則均向外輸出。其澀者則用爲油紙傘之用。需要亦甚廣也。潮海關於橘柑橄欖三項菓産。特闢門類外。對於地方所產之一切生菓。概名之爲鮮菓乾菓及糖菓之三項。以爲分别。乾柿之輸出額。不甚明瞭。然以其以供輸出爲目的之數。進而考究內地各處運來汕頭之額。計年約二萬擔。值銀達十四五萬両有奇。橘，柑，橄欖及其他之輸出額。年亦一二萬両。至四五萬両不等。若乾菓及糖菓之輸出額。不下二三十萬両。且年有増加。而民國九年度至十二年。則由四十萬両增至八十萬両以上。實占全國輸出總額三分之一强。乾菓中之最多者爲乾柿。揭陽產之荔枝雖不及福州、廣州之多。要亦足敷地方人士之用。且可以其餘用罐頭裝封輸出。酸梅亦以該縣產出爲最多。除用糖漬製輸出外。麵飽用之果子漿亦多製造。而潮安之椏柑皮用糖漬者。味最鮮美。嗜好糖食之日本人。至爲適用也。水菓中之洋桃一項。亦揭產者多。並銷行於市面。雖間有輸出。惟爲數極少。芒菓一種。則出產甚少。以地方人嗜好之故。每年由暹羅輸入者爲數頗鉅。至土產之梨。則以味美不及山東來者。故銷數不旺。倘能加以改良。亦非無望之生產事業。橄欖爲食後之清淨劑。需要極廣。故輸出額亦不少也。

（五）蔬菜

蔬菜爲本地之主要產物。白菜，芹，馬鈴薯，甘藷，韮，葫，[^5]葱，蘿蔔，南瓜，茄子，冬瓜，西瓜，薤等普通蔬菜也。此類蔬菜或煮沸或醃製。供地方之常用者外。香港、新加坡、暹羅等處之輸出尤盛。一年之輸出額。葫有二三十萬両。菁[^6]之醃製及乾者約有十四五萬両。其他蔬菜之醃製及乾者亦十萬両左右。合計在四五十萬両以外。甘藷粉（即番薯粉也）每年有二十萬両內外之輸出。蔬菜之產額實占有全國之第一位。四季之蔬菜。絕無不足之感。而賣價且極低廉。如半斤左右之蘿蔔。僅值制錢十五六文。其一例也。蔬菜輸出之大部。係至上海、香港、暹羅、星洲等處爲多。

（六）材木

韓江之沿岸及內地産出之杉松爲數不少。而閩省之武平、上杭、永定及大埔之線背、大麻，蕉嶺縣之白沙、將軍橋地方所產尤多。材木之自永定來者多伐後以原樹投入溪中。流至大埔之車上。由武平、上杭來者。則悉數放流至石上。然後由車上、石上兩地縛爲樹筏。放至大埔縣城。復由大埔之魏沙或潮安之意溪排工。装成大木筏結隊成群。由韓江放流而下。與閩材集於福州。及北江柴木集於廣州之方法相同。此種樹木之大者不多見。大抵皆直徑四五寸至七八寸。由大埔之西門河與銀溪、大麻、〇州出口者。向無統計。無從調查。數年來有以杉松柯各種柴木出口課稅為地方辦學者。將來或有真確數目可稽。經峰市至大埔縣之木材。年額約在十萬元以上。據潮海關報告。從無由汽船載運出口者。而用民船輸出之木材。大約枋板約二三萬塊。材木三四萬枝。其中向台灣入口者殊不少。据台灣總督府之統計。由汕頭輸出之杉樹全枝者。年約五千立力呎。至二萬立方尺。杉板則三萬至六萬平方尺。最近多以供其建築電柱之用。而木製之家用器具。及建築房屋等木材。亦間有輸出。柚木等材則分由香港及新加坡輸入。此中占最多者爲白檀一種。年額約五六萬両。以多山之嶺東各縣。倘執政者能極力獎勵培植森林。則非特歷年之水患流砂可免。而地方之生產富力。亦必從而增加。由此聯合各縣出而濬韓江。及附近之溪河。豈止方便運輸。而公私經濟之增高。亦不知達於何限。吾願地方人民與當局。愼毋忽此偉大事業。而置之緩圖也。

（七）茶

本地產銷之茶。分龍巖、平和、平遠、梅縣、連城、大埔、饒平與沿海各省及外國移輸入之兩種。然因多量輸出南洋之故。本地產額不敷。故歡迎台灣茶之輸入。第至近年則非常減少。除將紅茶綠茶之民國六年以前數目。列於第九表外。茲將入口之內外各茶列第十五表如下

| 外國品之<br />純輸入額 | 外國品之<br />復出口額 | 外國品之<br />總輸入額 | 本國品之<br />復出口紅茶 | &nbsp;&nbsp;&nbsp;&nbsp;土產品之&nbsp;&nbsp;&nbsp;&nbsp;<br />純輸出額 ||    本國品之<br />純輸入額      ||   民國     |
|------------------|------------------|------------------|--------------------|------------------|-------------------|--------------|--------------|--------|
|      /            |        /          |        /          |        /            | **綠茶**             | **紅茶**              | **綠茶**         | **紅茶**         |   /     |
| 五五七           | 三，三六一       | 三，九一八       | 二七               | 三一二           | 二，〇四九        | 五八         | 七，六八四擔 | 七年   |
| 三九二           | 一，六七六       | 二，〇六八       |          缺          | 四八五           | 三，四五六        | 五，五四一   | 八七六擔     | 八年   |
| 二六             | 三〇六           | 一，二三三       | 一，二五七         | 四五八           | 三，五一一        | 七，二七六   | 三九二擔     | 九年   |
| 二九二           |       缺           |       缺           | 一，五八二         | 七二四           | 二，三二六        | 一〇，一二二 | 四〇七擔     | 十年   |
| 七七             | 四，四六八       |         缺         | 二，四八一         | 七四一           | 二，〇五〇        | 四，九二〇   | 四，五四〇擔 | 十一年 |
| 九三             |       缺           |            缺      |         缺           | 五九六           | 一，九八七        | 一〇，四七二 | 一，〇六二擔 | 十二年 |

依右表觀之。則輸入之外國茶。多爲復出口者。內地銷行尙微。其由台灣來者。多爲紅茶種。至烏龍小種等之紅茶。及武彝產奇種等之綠茶。則由福州移入。其他多爲潮嘉屬所產。梅縣之清涼山所產。與武彝巖茶有同樣之氣味。國人所最喜用也。香港、新加坡、暹羅、安南、爪哇各地用之紅茶。係烏龍之一種。綠茶則爲閩產之𤀠春。皆從汕頭輸出。惜各地之出產。大都不講求。商人復乏經商遠識。重以包裝粗劣。不炫人目。故對外資易。殊不巨也。

[^1]: 今大埔石市

[^2]: 應為今大埔百侯

[^3]: The Three Castles

[^4]: 現潮州潮安區龍湖鎮鸛巢村

[^5]: 暨大版本 在此處標註“芥”，“芋”未知何意。

[^6]: 暨大版本 於此處標註“芥菜”
