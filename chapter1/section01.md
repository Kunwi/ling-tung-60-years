# 第一節    總論

乾嘉以前無汕頭之名。附近之人亦不過知其爲韓江口外海灣之一砂州。爲漁戶所居之村落而已。據嘉慶十九年澄邑令李書吉重修之澄海縣志第七卷山川類所載。有『沙汕頭口距城西南三十五里。在蓬州都卽沙汕頭前海澳也。有淤泥浮出作沙汕數道。乃商船停泊之總滙。東出大海。西達潮陽之達濠後溪。西北通揭陽之北砲台。爲海防要隘。』一節。可見嘉慶十九年始有沙汕頭口名稱。而汕頭之名。或卽由此簡稱以與海豐縣之汕尾對應而得也。咸豊八年（一八五八）中與英締天津條約。此地遂與臺灣、瓊州、芝罘[^6]、牛莊[^7]同時開闢爲商港。而當時約文統名潮州。後經一再折衝。始以汕頭爲主港。然汕頭之名。始於何時。則無文獻可徵。吾粤當鴉片之役。大創之後。地方人民。以國恥未雪。時露其排斥外人之舉動。外人慴而未敢深入。故其初來潮時。多卜居於港外之南澳島。漸次遞遷入港外馬嶼口。及汕頭對岸之角石。咸豐十年（一八六〇）英國領事亦設領事府於此。厥後英人來者日多。同治九年（一八七〇）又設行轅於潮州府城。而汕頭無形中已爲外人集中之地。五嶺以東。人民血汗之輸出。自此始也。汕頭於同治三年（一八六四）設海關。自該年始。依外國人發表之海關統計。外國人輸入之主要品。惟鴉片爲最大宗。計是年貿易全額三，八九九，五四二元之內。鴉片佔輸入額二，九一〇，九三八元。其鉅可知。此外綿布四五三，八二六元。鑛産物一二五，四五三元。凡此皆由英國及其屬地佔大部份之输入。尤以香港爲最多。新加坡次之。安南、暹羅等國又次之。若吾國沿岸各港之移入者。則僅四，五八七，五一四元。綜計之以上海、芝罘、牛莊爲最多。天津、廈門、福州次之。由上海移入之主要品。爲綿布。牛莊、天津、芝罘各埠爲荳圏。（一名荳粕荳餅）福州、廈門則爲藥材，陶磁器，竹紙等類。總計是年對外输出額爲一六八，六七三元。本國沿岸各港爲七六四，八〇六元。外國输出地以新加坡爲最多。香港、西貢次之。沿岸諸港之移出地。則上海佔最大部份。廈門、福州、寧波、牛莊、芝罘、天津其次也。輸出品之大宗者爲糖。其次则爲煙葉，麻布，扇子，陶器，紙，鞋等。查汕頭開港之初。其輸入之貿易額約八百五十萬元。輸出額約五百萬元。合計一千三百五十萬元。比之今日貿易額九千萬元。則五十餘年間已膨漲至七倍有奇。最可驚者在煙禁未頒以前。此港之貿易輸入額。殆以鴉片爲大宗。此亦中英貿易史上之一汚點也。

試一溯開港之初。汕頭與本國沿岸各港及台灣等處大部份之貿易。專靠帆船爲之輸運。卽遠至南洋羣島間。往來帆船之數。亦不下數百餘艘之多。此等行駛遠地之帆船。大抵一年來往一次。統計咸豐八年。遠洋航海用之帆船。約四百艘。厥後外國船入港。快緩相差大遠。不能與之競爭。且屢於海中遇難。已少新造。其損壊者抑且廢而不修。故同治八年（一八六九）此項舊式海舶約存三百艘。至光绪八年（一八八二）其數尤銳減。所存者僅一百一十艘。帆船貿易（卽常關貿易）漸次衰退。至今日不過佔汽船貿易（卽海關貿易）之什一。自此而外海及沿海之航行事業。其權乃漸操之外人手矣。當同治六年（一八六七）英國查甸汽船公司[^8]及徳忌利士汽船公司[^9]。在汕頭、香港、福州沿岸間。規設航路。遂開汕頭汽船運输史之新紀元。光緖二十四年（一八九八），日本汽船航行於汕頭、香港、台灣間凡數次。越年（一八九九）而大阪商船會社[^10]乃訂定條約。於汕頭、香港、淡水（台灣屬）間線路開行汽船。原約期限僅訂至民國五年。第至今仍仕專行。此外我國招商局[^11]、印度支那航業公司[^12]、中國航業公司[^13]、德意志之雷特公司[^14]等。所有船舶亦以次航行於汕頭。於是汕頭與中國沿岸及新加坡、暹羅、海防、蘇門答臘各地間。交通日繁。貨物之輸出入日多。貿易額亦以次激增。遂形成今日中國南部繁盛之市塲。而爲中國通商口岸有數之良港矣。大阪商船公司更有基隆、香港線及高雄、廣州線之航行。日淸汽船公司[^15]及山下汽船公司[^16]。近數年來亦各航行於上海、廣州間。及基隆、海防間矣。査汕頭開港之初。中外各國汽船之入港者。每年四百至五百艘。約共二十萬噸。其中以英國由香港來者爲最多。那威、荷蘭、法國次之。若美德兩國來港貿易者。初用帆船。少用汽船。英國昔時亦間用帆船貿易者。嗣因汽船發逹。至光緖二十五年（一八七九）[^17]以後。外國帆船之入港。遂致終止。而汽船之入港則有加無已。據光緒八年（一八八二）之統計。毎年共有七百五十五艘。合計五十七萬四千餘噸。至光緒十七年（一八九一）增至九百二十四艘。八十八萬一千餘噸。光緖廿六年（一九〇〇）又增至一千零六十四艘。計八十萬七千噸。最近出入船數竟超過二千五百艘。總約三百萬噸。設以來往之船隻噸數與其他各口爲比例。計吾國通商港之繁盛等級。汕頭實居於上海、天津、大連、漢口、膠州、廣州等地以下之第七位也。

[^6]: 位於今山東省煙臺市芝罘區

[^7]: 位於今遼寧省營口市

[^8]: 據其命名應屬於渣甸洋行，即怡和洋行（Jardine Matheson & Co.），1873年成立印度中國航業公司經營輪船業務。
a 丘傳英主編；廣州市經濟研究院，廣州市地方志編纂委員會辦公室編：《廣州近代經濟史》

[^9]: 據其命名應屬於德忌利士洋行，或稱得忌利士洋行（Douglas Lapraik & Co.），該洋行的大班Douglas Lapraik是匯豐銀行的創始人之一。
a 位於臺灣淡水的得忌利士洋行簡介
http://tamsui.dils.tku.edu.tw/wiki/index.php/%E5%BE%97%E5%BF%8C%E5%88%A9%E5%A3%AB%E6%B4%8B%E8%A1%8C

b https://en.wikipedia.org/wiki/Douglas_Lapraik

[^10]: 大阪商船會社，據《中國交通史》描述，為日本人經營，同治年間成立，光緒二十四年開始長江航路的航行。其後於光緒三十三年改為沿海航行。此描述與原文年份有所不同。
a 白壽彝：《中國交通史》 第二章 現代中國之水上交通

[^11]: 輪船招商局（China Merchant S. N. Co.）在同治十一年（1872年）由李鴻章倡立，同年成立，由北洋大臣派員在上海設局，招商承辦。次年改由商辦。光緒十一年盛宣懷主持下復改為官督商辦。宣統元年改隸郵傳部並改為商辦。民國後改隸交通部。民國二十二年由國民政府收回，改為國營。民國38年（西元1949年）兩岸分治後分裂為招商局集團與陽明海運集團
a 白壽彝：《中國交通史》 第二章 現代中國之水上交通

b 松浦章《1940年代後半における輪船招商局の航運活動》，該文獻稱成立時間為同治十年，似有誤。
https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwiiyYDgwcX3AhUJCs0KHbTZBXQQFnoECAUQAQ&url=https%3A%2F%2Fwww.kansai-u.ac.jp%2FTozaiken%2Fpublication%2Fasset%2Fbulletin%2F51%2Fkiyo5118.pdf&usg=AOvVaw1hA4XA4D--bGi0krc_FFoA

c 維基百科 輪船招商局
https://zh.wikipedia.org/wiki/%E8%BC%AA%E8%88%B9%E6%8B%9B%E5%95%86%E5%B1%80#cite_note-%E4%B8%AD%E5%9C%8B%E6%97%A9%E6%9C%9F%E7%9A%84%E8%BC%AA%E8%88%B9%E7%B6%93%E7%87%9F-1

[^12]: 也稱為印度中國航業公司（Indo-China Steam Navigation Co.），1873年成立，由怡和洋行經理，經營遠東各港及中國內河航業。民國八年與美滿輪船公司合資經營。
a 白壽彝：《中國交通史》 第二章 現代中國之水上交通

[^13]: （China Navigation Co. ），同治六年（1867年）成立，由太古洋行經理。經營東洋各港及中國內河航業。
a 白壽彝：《中國交通史》 第二章 現代中國之水上交通

[^14]: 待考，暫未找到相關資料

[^15]: 由日本郵船會社、大阪商船會社與湖南汽船會社、大東汽船會社合併組織，專航行於南海及長江沿岸。
a 白壽彝：《中國交通史》 第二章 現代中國之水上交通

[^16]: 日本人經營，專航上海廣東以至日本航線。
a 長野朗著，丁振一譯 《中国领土内帝国主义者资本战》
http://read.nlc.cn/allSearch/searchDetail?searchType=1001&showType=1&indexName=data_416&fid=01jh000551

[^17]: 光緒二十五年應為1899年，原文有誤。