# 引言

自重海丕禁。而商戰斯繁。嶺海扼南北之交。不能固扃鑰束藩籬而絕外來之跡也。顧六十年來國際間之貿易。直舉全嶺東人民受支配於强者的經濟政策之掠奪與敲吸之下。而供獻其肌髓爲吮齕資無所謂貿易也。買辦Comprador洋奴Employed by those foreigners海關人員Customs Servicemen屈服於外人指揮之下。仰旨承頤。沾漑其剝削之殘胾剩脂以自壯。視同種若芻狗囚奴。虎倀旣多。則生命之脉愈促固也。獨華僑奮萬死一生之力。得貲於赢海以外。以塞其漏巵。夫使嶺東人民得延其苟活之機。至於今日者。斯固微夫人之力不及此。然而其可終恃已乎。兩年以來商海外者業日衰。而內金之外流者勢日盛。不謀救濟之術。則嶺東人去肉盡見骨之期非遠矣。夫嶺東幅員延袤至十五縣。此中自有其繁盛之人民與豐富之物產耳。使我人刷守舊之謬見。圖根本之革新。則亡羊補牢爲計猶或未晩。然不究物力凋敝之源。製品窳陋之故。外貨競消之勢。强族敲吸之謀。與夫時代變遷之日劇。出品滯銷之原因。抑將何藉以爲改良補救之具耶。我友蕭君冠英有見乎此。因竭數年之力。成六十年來之嶺東紀略一書。其中於嶺東之航運出產貿易金融海關輸出入狀況旁及衛生醫術學校等。稽厥事實。語焉獨詳。而汕頭一埠。以其爲嶺東唯一海口。潮梅商業中樞也。故著錄之間。尤三致意焉。蓋將借是以爲我嶺東人民之鏡。而策其自覺也。夫其呈功之勤。捜集之富。所藉以供獻我嶺東人民於來茲者。爲意實至深且厚。余拙陋無似。而蕭君獨引爲同調。因得於删校之餘。聊紓已意。要知是非憤世嫉俗之論。蓋私心耿耿。固將有所希望於我嶺東人也。

**中華民國十四年澄海蔡田父秋農甫書於國立廣東大學**